+++
title = "दीवार में एक खिड़की रहती थी"
date = "2024-04-12"
draft = false
categories = [ "साहित्य" ]
tags = [ "साहित्य", "कहानी" ]
[params]
author = "विनोद कुमार शुक्ल"
lang = "hi"
toc = true
+++


## Ek अंश


यह सच था कि धरती में पेड़ों की पत्तियों, घास के कारण हरा रंग सबसे अधिक था। आकाश में नीला रंग अधिक था। खुली धरती पर होने के कारण यह सुविधा थी कि एक मुश्त बहुत सा आकाश दिख जाता था। सुबह शाम आकाश के स्थिर रंगीन होने के बाद भी हरा उड़ता रंग उड़ते हुए तोतों के झुण्ड के कारण दिखाई देता था। आठ-दस कौवों से बड़ा झुण्ड आकाश में दिखाई नहीं देता था। तोते सटे हुए एक साथ उड़ते दिखाई देते थे। कौवे 'छितरे-छितरे उड़ते दिखाई देते थे। सफेद बगुले भी छितरे-छितरे उड़ते थे। कोयल पेड़ की डाली में छुपी-छुपी   दिखती थी। गिलहरी पेड़ पर अकेली नहीं दिखाई दी। आस-पास दूसरी गिलहरी  होती या चिड़िया जरूर होती। तब यह तय नहीं कर पाते थे कि टिट् टिट्  बोलती हुई गिलहरी है या चिड़िया। कभी लगता गिलहरी है कभी लगता चिड़िया है। तालाब के के पेड़ पर बैठने वाली रंगीन लंबी चोंच वाली चिड़िया एक छोटी घंटी की तरह चहचहाती है या टुन्टुनाती है।

